{
  "dataList": [
    {
      "title": "安得广厦千万间，大庇天下寒士俱欢颜！",
      "tname": "《茅屋为秋风所破歌》",
      "names": "杜甫",
      "times": "唐",
      "id": 0,
      "text": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！"
    },
    {
      "title": "山不在高，有仙则灵。水不在深，有龙则灵。",
      "tname": "《陋室铭》",
      "names": "刘禹锡",
      "times": "唐",
      "id": 1,
      "text": "山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？"
    },
    {
      "title": "人生自古谁无死？留取丹心照汗青。",
      "tname": "《过零丁洋》",
      "names": "文天祥",
      "times": "宋",
      "id": 2,
      "text": "辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。"
    },
    {
      "title": "忽如一夜春风来，千树万树梨花开。",
      "tname": "《白雪歌送武判官归京》",
      "names": "岑参",
      "times": "唐",
      "id": 3,
      "text": "北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。"
    },
    {
      "title": "孤帆远影碧空尽，唯见长江天际流。",
      "tname": "《黄鹤楼送孟浩然之广陵》",
      "names": "李白",
      "times": "唐",
      "id": 4,
      "text": "故人西辞黄鹤楼，烟花三月下扬州。孤帆远影碧空尽，唯见长江天际流。"
    },
    {
      "title": "谁言寸草心，报得三春晖。",
      "tname": "《游子吟》",
      "names": "孟郊",
      "times": "唐",
      "id": 5,
      "text": "慈母手中线，游子身上衣。临行密密缝，意恐迟迟归。谁言寸草心，报得三春晖。"
    },
    {
      "title": "两岸猿声啼不住，轻舟已过万重山。",
      "tname": "《早发白帝城 / 白帝下江陵》",
      "names": "李白",
      "times": "唐",
      "id": 6,
      "text": "朝辞白帝彩云间，千里江陵一日还。两岸猿声啼不住，轻舟已过万重山。"
    },
    {
      "title": "长风破浪会有时，直挂云帆济沧海。",
      "tname": "《行路难·其一》",
      "names": "李白",
      "times": "唐",
      "id": 7,
      "text": "金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难，行路难，多歧路，今安在？长风破浪会有时，直挂云帆济沧海。"
    },
    {
      "title": "抽刀断水水更流，举杯消愁愁更愁。",
      "tname": "《宣州谢朓楼饯别校书叔云》",
      "names": "李白",
      "times": "唐",
      "id": 8,
      "text": "弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。抽刀断水水更流，举杯消愁愁更愁。人生在世不称意，明朝散发弄扁舟。"
    },
    {
      "title": "地崩山摧壮士死，然后天梯石栈相钩连。",
      "tname": "《蜀道难》",
      "names": "李白",
      "times": "唐",
      "id": 9,
      "text": "噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还？畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难，难于上青天，使人听此凋朱颜！连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇；磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟！"
    },
    {
      "title": "云想衣裳花想容，春风拂槛露华浓。",
      "tname": "《清平调·其一》",
      "names": "李白",
      "times": "唐",
      "id": 10,
      "text": "云想衣裳花想容，春风拂槛露华浓。若非群玉山头见，会向瑶台月下逢。"
    },
    {
      "title": "青山隐隐水迢迢， 秋尽江南草未凋。",
      "tname": "《寄扬州韩绰判官》",
      "names": "杜牧",
      "times": "唐",
      "id": 11,
      "text": "青山隐隐水迢迢，秋尽江南草未凋。二十四桥明月夜，玉人何处教吹箫。"
    },
    {
      "title": "念天地之悠悠，独怆然而涕下。",
      "tname": "《登幽州台歌》",
      "names": "陈子昂",
      "times": "唐",
      "id": 12,
      "text": "前不见古人，后不见来者。念天地之悠悠，独怆然而涕下！"
    },
    {
      "title": "但使龙城飞将在，不教胡马度阴山。",
      "tname": "《出塞二首·其一》",
      "names": "王昌龄",
      "times": "唐",
      "id": 13,
      "text": "秦时明月汉时关，万里长征人未还。但使龙城飞将在，不教胡马度阴山。"
    },
    {
      "title": "劝君更尽一杯酒，西出阳关无故人。",
      "tname": "《渭城曲 / 送元二使安西》",
      "names": "王维",
      "times": "唐",
      "id": 14,
      "text": "渭城朝雨浥轻尘，客舍青青柳色新。劝君更尽一杯酒，西出阳关无故人。"
    },
    {
      "title": "黄尘足今古，白骨乱蓬蒿。",
      "tname": "《塞下曲·饮马渡秋水》",
      "names": "王昌龄",
      "times": "唐",
      "id": 15,
      "text": "饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。"
    },
    {
      "title": "海上生明月，天涯共此时。",
      "tname": "《望月怀远 / 望月怀古》",
      "names": "张九龄",
      "times": "唐", 
      "id": 16,
      "text": "海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。"
    },
    {
      "title": "胡雁哀鸣夜夜飞，胡儿眼泪双双落。",
      "tname": "《古从军行》",
      "names": "李颀",
      "times": "唐",
      "id": 17,
      "text": "白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。"
    },
    {
      "title": "路出寒云外，人归暮雪时。",
      "tname": "《李端公 / 送李端》",
      "names": "卢纶",
      "times": "唐",
      "id": 18,
      "text": "故关衰草遍，离别正堪悲。路出寒云外，人归暮雪时。少孤为客早，多难识君迟。掩泪空相向，风尘何处期。"
    },
    {
      "title": "月落乌啼霜满天，江枫渔火对愁眠。",
      "tname": "《枫桥夜泊 / 夜泊枫江》",
      "names": "张继",
      "times": "唐",
      "id": 19,
      "text": "月落乌啼霜满天，江枫渔火对愁眠。姑苏城外寒山寺，夜半钟声到客船。"
    },
    {
      "title": "今夜偏知春气暖，虫声新透绿窗纱。",
      "tname": "《月夜 / 夜月》",
      "names": "刘方平",
      "times": "唐",
      "id": 20,
      "text": "更深月色半人家，北斗阑干南斗斜。今夜偏知春气暖，虫声新透绿窗纱。"
    },
    {
      "title": "野火烧不尽，春风吹又生。",
      "tname": "《草 / 赋得古原草送别》",
      "names": "白居易",
      "times": "唐",
      "id": 21,
      "text": "离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。"
    },
    {
      "title": "夕阳无限好，只是近黄昏。",
      "tname": "《乐游原 / 登乐游原》",
      "names": "李商隐",
      "times": "唐",
      "id": 22,
      "text": "向晚意不适，驱车登古原。夕阳无限好，只是近黄昏。"
    },
    {
      "title": "马上相逢无纸笔，凭君传语报平安。",
      "tname": "《逢入京使》",
      "names": "岑参",
      "times": "唐",
      "id": 23,
      "text": "故园东望路漫漫，双袖龙钟泪不干。马上相逢无纸笔，凭君传语报平安。"
    },
    {
      "title": "醉卧沙场君莫笑，古来征战几人回？",
      "tname": "《凉州词二首·其一》",
      "names": "王翰",
      "times": "唐",
      "id": 24,
      "text": "葡萄美酒夜光杯，欲饮琵琶马上催。醉卧沙场君莫笑，古来征战几人回？"
    },
    {
      "title": "海内存知己，天涯若比邻。",
      "tname": "《送杜少府之任蜀州 / 送杜少府之任蜀川》",
      "names": "、王勃",
      "times": "唐",
      "id": 25,
      "text": "城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。"
    },
    {
      "title": "木落雁南度，北风江上寒。",
      "tname": "《孟浩然早寒江上有怀 / 早寒有怀 / 江上思归》",
      "names": "孟浩然",
      "times": "唐",
      "id": 26,
      "text": "木落雁南度，北风江上寒。我家襄水曲，遥隔楚云端。乡泪客中尽，孤帆天际看。迷津欲有问，平海夕漫漫。"
    },
    {
      "title": "春蚕到死丝方尽，蜡炬成灰泪始干。",
      "tname": "《无题·相见时难别亦难》",
      "names": "李商隐",
      "times": "唐",
      "id": 27,
      "text": "相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。"
    },
    {
      "title": "坐观垂钓者，徒有羡鱼情。",
      "tname": "《望洞庭湖赠张丞相 / 临洞庭》",
      "names": "孟浩然",
      "times": "唐",
      "id": 28,
      "text": "八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。"
    },
    {
      "title": "万籁此都寂，但馀钟磬音。",
      "tname": "《题破山寺后禅院》",
      "names": "常建",
      "times": "唐",
      "id": 29,
      "text": "清晨入古寺，初日照高林。曲径通幽处，禅房花木深。山光悦鸟性，潭影空人心。万籁此都寂，但余钟磬音。"
    },
    {
      "title": "身无彩凤双飞翼，心有灵犀一点通。",
      "tname": "《无题·昨夜星辰昨夜风》",
      "names": "李商隐",
      "times": "唐",
      "id": 30,
      "text": "昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。"
    },
    {
      "title": "日暮乡关何处是？烟波江上使人愁。",
      "tname": "《黄鹤楼 / 登黄鹤楼》",
      "names": "崔颢",
      "times": "唐",
      "id": 31,
      "text": "昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。"
    },
    {
      "title": "漠漠水田飞白鹭，阴阴夏木啭黄鹂。",
      "tname": "《积雨辋川庄作 / 秋归辋川庄作》",
      "names": "王维",
      "times": "唐",
      "id": 32,
      "text": "积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。"
    },
    {
      "title": "遥知兄弟登高处，遍插茱萸少一人。",
      "tname": "《九月九日忆山东兄弟》",
      "names": "王维",
      "times": "唐",
      "id": 33,
      "text": "独在异乡为异客，每逢佳节倍思亲。遥知兄弟登高处，遍插茱萸少一人。"
    },
    {
      "title": "空山松子落，幽人应未眠。",
      "tname": "《秋夜寄邱员外 / 秋夜寄丘二十二员外》",
      "names": "韦应物",
      "times": "唐",
      "id": 34,
      "text": "怀君属秋夜，散步咏凉天。空山松子落，幽人应未眠。"
    },
    {
      "title": "终南阴岭秀，积雪浮云端。",
      "tname": "《终南望余雪》",
      "names": "祖咏",
      "times": "唐",
      "id": 35,
      "text": "终南阴岭秀，积雪浮云端。林表明霁色，城中增暮寒。"
    }
  ]
}